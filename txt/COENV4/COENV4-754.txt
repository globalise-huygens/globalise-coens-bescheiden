730                         6 SEPT. 1622,

Camericx doeck dient geene meer gesonden, dan men gissinge maeckt dat
de gesondene vrouwspersoonen tot huyven van doen hebben.

Nay- ende stickzyde, sayette coord, messen, naycussens ende garen neste-
lingen dienen niet gesonden.

Wat belanght Parijs werck, connen geen bescheyt daerop geven, alsoo geen
becomen hebben.

Carseyen en buffelsleere kolders achten de gesondene wel vercocht sullen
worden, doch vermits noch geene ontfanghen hebben, connen daer geen se-
kerheyt van geven. Alle de diamantringhen voor desen per Dordrecht ende
Leyden ontfanghen, sijn te samen vertiert, soodat ons geene meer resteren;
daer is groot gevraegh na, soo van Javanen als ons eygen natie. U. E, gelieven
ons van alderhande slach een goede party, wel geslepen ende net in ’t gout
geset, te seinden; sullen met goede avance vercocht worden.

Root corael tot halsketens ende braceletten voor onse Hollantse dochters
mogen U.E. wel een tamelijck party seinden, maer geen om tot den handel
te gebruycken, alsoo in Siam noch wel voor f 16.000 onvercocht lagh volgens
de jonghste advisen van daer becomen.

Nette gouden ketens, gelijck voor desen per Dordrecht becomen hebben,
mogen haere E. oock wel eenighe voor onse burgeren seinden.

Gemeene colleurde ende goede swarte hoeden voor de garnisoenen, daer-
onder eenige extraordinari fyne swarte voor den adel; item 50 a 60 schoone
lichte colleurde perpetuanen, daeronder eenige fyne, alderhande colleurde
sayette coussens, Spaensch ende drooch leeren vellen tot schoenen met haer:
toebehooren mogen d’ Heeren van gelijcken jaerlijck wel een goede party
seinden.

Goude ende silvere canten, item met zyde gemenght, party goude ende
silvere gallon, passement en trensen, met de knoopen daertoe, sijn onder den
adel wel getrocken.

Wit speldewerck mogen de Heeren wel party seinden van 12a 13 ende van
30 tot 60 stuyvers d'elle; wordt soowel onder de mans als vrouwspersoonen
getrocken.

Ende coussens sijn mede wel begeert, ende souden jaerlijckx wel 200 paer
connen vertrecken, maer mosten doorgaens soo hooghe in ’t gelt niet loopen
als degene die in Woerden's factuere gestelt sijn; connen hier niet boven de
6, 7 a 8 ende 9 realen ten hoochsten 't paer vercocht worden. Voor desen
hebben een goede party van Japon becomen, die om 5 realen vertieren con-
den; derhalven in ’t vaderlant niet hooger als f10, f12 ende f15 ten hooch-
sten incoops te costen. De laechste prijs sal wel de beste avance geven.

'tSpaens leer, jongst met Gorcum becomen, is in de vouw van de rugge meest
ende oock doorgaens gans verrot ende qualijck geconditioneert overgecomen,
