3,

Bevrach-
te fluiten.

                              15 Armrir 1627.

gestorven, welcke sieck uut Texel voeren, waervan nevens dese van de coop-
luyden van yder respective schip notitie gaet; al het ander volck over de
gantsche vloote is, Godtloff, cloeck ende gesont, geen siecke sijnder in de
vloote. Eenige schippers klagen seer, dat veel onervaren ende gants weynich
bevaren seevolck hebben.

Dewyle hier door Godt's genade soo spoedich komen, is de consumptie
over de vloote soo kleyn, dat alle de schepen dieper geladen ende noch meer
belemmert sijn, dan sy waren doen uut Texel liepen, doch verhoopen dat alles
wel gaen sal, dewyle vooreerst soo veel swaricheden niet hebben te vreesen,
als uyt Texel loopende onderworpen sijn. Ranck sijn de schepen altemael;
van seylagie is ’t schip d’ Galtas de beste, daernaer Uutrecht, dat mede seer
wel seylt; de Leeuwin ende de Cemphaen sijn de slimste van alle, ende 't Wapen
van Hoorn is oock seer traeg.

Met de bevrachtinge van de voorsz. 2 scheepen, 't Huys van Nassouwen
ende Bruynvisch, van Texel tot Illa d'’Mayo, dat f 2700 cost, geschiet de
Compagnie soo goeden dienst, dat onse geheele vloot daermede uut veel
swaricheden geraeckte ende soo veel volck ende provisie te meer, met Godes
hulpe, in Indien sullen brengen, dan anders, behoorlijcken geequipeert sijnde,
souden konnen doen, als een schip van 200 lasten soud connen voeren ; welck

U. E. gelieve in consideratie te nemen, als wederom soude mogen gebeuren,

dat meer volck ende provisie naer Indien vereyscht gesonden, dan de ordina-
rise schepen voeren connen, 't welck bycans alle jaren of die meeste tijt te
doen is; want om de Compagnie met de minste onkosten te beswaren, heeft
het sijn reeden, dat eenige soecken kleyne equipagie te doen, ende van Indien
is den eysch soo groot, dat men niet te veel volck noch provisie met eenige
coopmanschappen senden can, welcke tegenstrydinge voor dees tijt redelijck
gematicht is; doch dit inconvenient comt ons nu over, dat de Cabo d' Bona
Esperantie in winterdagh, ofte Madagascar sullen moeten aendoen om water
te halen ende 't volck te ververschen, daer anders, soo onse schepen soo vol
ende diep niet geladen waaren, Sierra Leona aendoen souden, omme aldaer
van water ende limoenen te versien ende daernaer recht door nae Batavia te
loopen, sonder de Cabo d’ Bona Esperantie, ofte oock eenige andere landen,
aen te doen, welck wy meenen beter te wesen, dan dat men de Caep voorsz.
aendoet. Ons voornemen is omme te onderstaen, of het eylant van Martin Vaz
(leggende op d’hoochte van 20 graden Zuiderbreete, daer goet water ende
oock eenige verversinge is) sullen konnen beseylen, omme ons daer te ver-
sien, ende vandaer naer Batavia te loopen, sonder d’ Cabo noch andere landen
aen te doen, Soo 't niet beseylen konnen, sullen ons te syner tijt na gelegent-
heyt van saecken in ’t aendoen van de ververschplaetse reguleeren.

Nevens dese gaen aen de Camere tot Hoorn twee recipissen van ’t geene
