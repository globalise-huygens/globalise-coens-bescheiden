634                        14 Augustus 1620

Daniel du Bucquoij, gewesen coopman alhier, geordonneert, die voor
desen daer voor ondercoopman heeft geleegen, sulcx dat niet en twyf-
fele, off de comptoiren sullen nu wederomme wel versien sijn ende
hier aen tcasteel blijve met 2 ondercoopluyden, daermede vooreerst soo
sullen affsien.

Domine Jacob Theunissen, die hier met het schip den Arent gecomen
is, heeft seer ernstelyck aengehouden, soo by de Heere Gouvernr. Hout-
man als bij mij tot diversche reysen, dat hem mochte vergunt werden
naer patria te mogen keeren, alsoo hy allegeert, consientij wegen tot
sulex geconstringeert was, overmits seeckere belofte aldaer gedaen
aen een vroupersoon, is overbodich ") te belooven, soo haest hy sulcx
sal verricht hebben, wederom herrewaerts te keeren ende dat sich
onderwegen op de voyagie in de Maleyse schriften, soo hy van domine
Danckaert heeft becomen, sal oeffenen omme op sijn wedercompste
bequaem te syn dienst te doen in tMaleijs. Ditto Jacob Thuenisz. heeft
goede gaven, doch can quaelyck affmeten, wat hem in den wech is,
doch de ambitie, haet ende nijt domineert meest onder alle soorten
van menschen, daer my dunct de kerckelijcke mede niet van exempt
en sijn. Wy hadden voor ons genoomen ditto Thuenissen naer Batsian
te versenden, doch alsoo hij inbracht, dat soo haest als synnen tijt ge-
expireert soude wesen, om geenen waeromme te willen blijven, soo
heeft ons onnodich gedocht om soo weijnich tyts hem derrewaerts
senden, dat de plaetse van Batchian voor als noch bij gebrecke van
bequaeme persoonen van hier niet en hebben connen versien, tenware
de Heere Gouver. Houtman yemant bequaemer in de Moluccas vont
ende alsoo ditto Jacob Thuenissen hier voor alsnu can gemist werden,
soo hebbe hein op syn ernstelijck aenhouden vergunt naer Java te
mogen keeren ende bij U.E.E. syn versoeck in twerck te stelten.

By mynnen lesten hebbe U.EE. geaviseert, hoe dat conform UEE,
ordre het trouwen onder de Amboynesen, onse onderdaennen, ingevoert
hadde, sulex dat over de duysent paer volgens christelycken ordeninge
syn getrout, doch naderhant ben gewaer geworden, dat hier ende daer
alternato cenige haer daerbuyten hebben gehouden, die wel den naem
van Christenen voeren, doch moorse harten hadden, waervan alreede
cenige boete hebbe doen betaelen, verhoope, dat door dien middel,
tgeene nu in treijn is, wel voorts in swanck sullen houden. In onse

