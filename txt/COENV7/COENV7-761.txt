29 Jur: 1621                                       745

achtich weder niet hebben kunnen becomen, sullen do. schip tot in
teerste van Augustij ophouden om de vruchten interim met goet weder
over te brengen ende t' schip Delft claer te maecken, opdat tegelijck
van hier t' seijl mogen gaen.

Het jacht Victoria verhoopen, dat stijff halff Augustij soo verre sal
connen gebracht worden, dat verseijlen sal mogen. Wy sullen, doordien
daegel. veel slaven gecregen worden ende een schoon gewas aen de
boomen hanght, t' schip de Zeewolff hier tot in tleste van Augustij
houden om de nooten ende foulie, die naer desen sullen becomen, in
te nemen.

Tschip Orangne, waeremede desen tot Amboina gaet, hebben op den
29en deser, gemant met 108 coppen, naer de Moluccos gesonden met
ordre, dat Amboina in passant aendoe.

Ter gelegener tyt sullen achtervolgende U Eds. ordre het bosch op
t eijlant Nera doen havenen ), maer dient insonderheijt goede naer-
sticheijt ende vlijt aengewent, dat het eijlant Groot Banda niet ver-
wildert, ten welcken eynde (gelijck vertrouwe, U Edes, voornemen is)
hier meenichte van volck met den eersten dient gesonden te worden.
Ons bedunckens soude goet sijn, dat U Ed. van de Bandanesen, met
t schip den Dragon vervoert, weder herwaerts sondt, al wat beneden
de 18 jaeren is, doch vrouwen en kunnen der niet te veel sijn,

Die van Poulo-ron hebben het hooft, t sedert de Bandanesen uijt
haer nesten geiaecht sijn, seer laten hangen, plachten dagelijcx seer
familiaer by onsen asst. die aldaer leijt, te comen, twelck nu naerlaeten.
Off sulex sijn oorspronck heefft door oprockening van andere door
ongenuchte, die sij over t succes van den oorloch van Banda nemen
ofte door vrese (die haer wellicht door andere aengeiaecht soude
mogen worden), dat men haer anders als behoorlijck voor heeft te
handelen, sal naerstel. ondersoecken,

Tot noch toe hebben niet vernomen, datter eenich volck van t' groot
eijlant Banda op Poulo Ron gevlucht is, t welck met patientie te nemen,
sullen moeten te weten comen,

Hebben goetgevonden, dat voor t' eerst sooveel volck, als U Ed, op
den Sen April laestleden geresolveert hadde, hier te laten, in Banda
sal blijven, welck getal wy verhoopen, dat toecomende mousson noch
wat vermindert sal kunnen worden, daerin wij U Edes, ordre sullen
volgen.
