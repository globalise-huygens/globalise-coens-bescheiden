1 Jurr 1618                          357

goet fondament remonstreren. Ick kan wel verstaen, de Engelsen, als
synde een superbe natie, hierover seer hebben gefulmineert, dat haer
weijnich mach baten, sij moeten tselve met patientie lijden ende van
daer blijven, soo in geen voordr. clachten off gevechten willen comen,
waerover haer, naer mijn opinie, wel sullen bedencken, off moesten
soo sterck comen, dat den onssen mochten wederstaen, dat een ver-
drytighe saecke soude weesen, daerom dient vooral wel sorghe gedragen
ende op haer doen gheleth te worden, dat de Moluccos, Amboijna ende
Banda altijt wel van scheepen versien sij, dat ick mij verseeckere, aen
UE. dilligentie niet sal mancqueeren.

De missiven van de Heeren Bewinthebbers aen den Heer Gnaal. ende
raden van India in dato den 26 Novembr. 20 Decembr. 1616, als 15
Februari end 12 Aprillis anno 1617 sijn ons per den Gouden Leuw wel
gheworden, hebben haere ordre, soo veel ons belanght, naergecomen,
ghelyck in alle voorvallende saecken doen sullen ende soo eenighe
Engelsen in Palliacatta ofte Tierepopel. quamen, sullen haer, macht
hebbende, van daer keeren ende gheen plaetse laten genieten, als voor
deesen geadviseert.

Jaecques Lafebre, die de boecken gnaal. deser cust houdt, heeft
hier niet gecontinueert om thouden der boecken, dat door een assistent
wel can laten doen, maer tsedert tlichten van Petapoelij, daer hij voor
oppercoopman heeft ghelegen, is gebruijckt geweest op tschip Der Goes
ende onsse fuisten tot het cruissen ende alsoo Olijvas meest in tlandt
tot opcoop van indigo sal moeten weesen ende den ondercoopman in
Narspourpeta, 2 dagen reijssens van hier tot opcoop van de guineetsche
lijnwaten, die daer vrij wat beter ende beter coop vallen als in Tirepo-
peliere, ghel. de Heeren Meests. bij eenige baalen, die nu gaen sullen,
connen sien, oock dat ick nu noodtwendich door het vertreck van Sr.
Samuel Kindt in Palliacatta, daer geen capitn. en is, moet weesen,
soude ditto Lafebure hier seer noodich sijn tot becleedinge deser
plaetse, terwijle Olijva in tlandt is, dan alsoo de Heeren Meesters op
thoochste belasten, dat men haer ordre in tbecleden van de comptoiren
met een coopman promptel. soude naercomen, hebben niet willen naer-
laten tselve te doen, ghel. oock in alle ander saecken haer begeeren
doen sullen ende ons soo veel behelpen, als doendel. is met dengeenen,
sij in den haeren ordineeren, hoope alles ten besten wtvallen sal ende
alsoo la Febure costij gaet, dat een bequaem persoon is, die sijn dingen
