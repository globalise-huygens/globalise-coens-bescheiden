164                       25 Jur: 1616

leeden ende steeden van gantsch Bandan daertoe met raet ende daet
oock geassisteert sijn. Sij hebben de Ciauwers tegens haer beloofte met
gewelt Moorsch gemaeckt ende willen niet consenteren dat se naer
Ciauw vertrecken, jae dat meer is, en vermogen sonder Bandanesen
niet buijten de stadt te gaen, veel min vuijt vissclien te varen, soodat
se van een vrijen staet onder t' jock van slavernije tegenwoordich haeren
hals moeten buijgen ene hongherich vergaen. In dese gelegentheijt compt
het haer seer wel, dat se in cleeden een weijnich bij ons verrijckt sijn,
daermede sij seer armel. in coopen van sagou ende andere lijfftochten
haer moeten behelpen, die sij meestal verhandelt hebben ende geen
naerder coorenschuijr als dit eijlant tot noch toe voor haer oopen gestaen
heeft, daer sij, gelick wij dickmael vernomen hebben, gecomen sijn om
haer cost van sagouboomen, oude coquesnooten, als andersints vandaen
te haelen, dat wij tot noch toe niet hebben connen verhinderen, niettegen-
staende menichmael pertijen bij nacht vuijtgesonden sijn geweest om
deselffde te attraperen, dan hebben tot noch toe noijt eenige rescontre
vernomen. Wij sullen nu 14 daegen langh beginnen te continueren, ver-
hoopende, dat onse partijen haer eens in t landen soo sal begroeten,
dat haer de lust om wederom te comen wel benomen sal worden. Vuijt
den voornden. Bandanees hebbe oock verstaen dat die van Lonthor,
Selamma ende andere plaetsen tot geen anderen eijnde de vreede met
ons treijnerende houden ende het feijt van de Ciauwers aen te halen
op een andermans schouderen te leggen, als dat se tusschen oorlogh
ende vreede haer prauwen, correcorren ende andere joncken met eet-
bare waaren verhoopen in behouden handen te crijgen, waermede sij
meenen bastant te sijn een quaden stoot vuijl te sullen mogen staen,
voorwaer, ick ben van geen ander oordeel, als dat het nu in onsen ooghst
is om de druiven te snijden, dewijl sij rijp sijn, opdat se onder de hant
ons niet schadelick en verrotten ende het ijser te smeeden, dewijl het
heet is,daertoe ons tijt ende occasie schijnt favorabel te sijn om de Hrn
Mrs. een rememorabelen dienst te doen. Eenige slaven van Lonthor ende
andere plaetsen continueren daghel. noch aen t fort Nassou visch te ver-
coopen, seggen, dat haer den hongher de vrees om gevangen te worden
niet doet ontsien. Ick hebbe hier op den 18 van dese maent 2 seijlen
van de cust van Seram vuijt ter zee sien comen, die om Pouleron te
beseijlen recht op dit eijlant aengecomen sijn, die ick met 2 cleijne
prauwen met 6 muskettiers hebbe laeten haer cours affsnijden, om te sien
