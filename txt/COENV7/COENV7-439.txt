21 Junr 1619                           423

alwaer bovens ordre in de reviere syn geloopen. Den Coninck heeft op
den onsen versocht hem een tocht te helpen doen tegens den Magol,
twelck den onsen lichtvaerdichlyck hem hebben geconsenteert ende 1000
tangen genoten ende als buyten syn gecomen, hebben haer ancker gelicht
ende syn harwaers aen gecomen sonder den tocht te helpen doen.
Adriaen van der Meer is daermet gecomen, laetende daer eenen Pieter
Reyersz. Croock, die voor coopman gecomen is op den Swarten Beer
sonder eenich gelt ofte goet, alsoo vander Meer alles verteert hadde.
Hij is hier sieckelyck gearriveert sonder mede te brengen eenige reecke-
ninge ofte bescheyt, allegerende, alles in Arraccan was gebleven, alsoo
hij niet wiste, de fregatte soo haest (sonder den tocht te doen voor den
Coninck) herwaers soude commen, alsoo tvolck (sonder syn consent)
van daer syn vertrocken ende naerdat hier eenen tyt lanck hadde ge-
weest, is in den Heere gerust, waermede alles affgeleyt heeft, soodat
niet weten, hoe syn dingen staen, anders als door brieven van Croock,
die daer is gebleven ende adviseert, alles heeft verteert ende daeren-
boven noch veel schulden heeft gelaeten. Dito comptr. blyft schuldich
per slot fl. 2386,3, Ip. Het schynt, dat veel vrinden, als van de hant syn,
haer qualyck wel connen gouverneren, syn reeckeninge connen oock niet
mede senden, alsoo geen bescheyt na haer vertreck van Arackan hebben
gecregen. De fregatte den Haes is daernaer oock in Aracan gecomen, die
den Coninck daer mede op heeft gehouden, gelyck UE. per desen
nevensgaende brieff van Croock sal connen sien. Hoe het daer noch wil
affloopen, leere den tyt. Hebben haer per een moor geadviseert, dat
haer by deen off dander middel herwaers sullen begeven. Hadden sy
instructy gevolcht, daervan wy UE. copye senden, soude hier niet toe
gecomen syn, maer tschynt, soo haest den rugge gekeert syn, elck na syn
hooft wil leven, verhopen, tegens October hier sullen ariveeren.

Den Jager met vander Meer in therwaers comen van Aracan, hebben
op de custe van Orixia, staende onder de croone van Golconda, ten
ancker gevonden een schip van Cotchyn, dat behendelyck hebben ver-
overt, de anckers gecorven ende dito schip in Palliacatta gebracht, naer-
dat alles geplundert ende gerooft hadden, daerby ofte ontrent conde
comen, enfin, laet U.E. oordeelen, daer geen hooft en is, hoet gaet, want
het noch quaet genoech is, daer authoriteyt gebruyckt wert. In tschip
hebben noch gevonden eenige Cotchynse caneel, ontrent de 30 candy
peper, 10 bhaar tintenage, 3 bhaer coperwerck ende eenige hoorenties
