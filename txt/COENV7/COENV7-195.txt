4 SEPTEMBER 1616                        179

hetgeene overich is, daertoe het nieuwe contant, in diamanten gebeni-
ficeert sal sijn, derhalven hebbe goet gevonden ditto contant van tjacht
te lichten ende ditto jacht, soo haest doenlijck soude sijn met sulcke
retour, als becomen hadde ende noch tsedert de comste van tjacht
becomen hebben, naer Bantam depescheren, waerover UE.E, sult ge-
lieven, soo haest ons cont versien van cargasoen, met sulcken carga-
soen, als in mijnen voorgaende van 10 April passado gementioneert
hebbe, te provideeren ende soo der de menichte waer van caijn gou-
longs, candekins, grove tapee sarasses, sal U.EE. gelieven 1 a 2 pack
meerder te senden, als in mijnen laesten ontboden hebbe, alsoo dEngel-
sen tegenwoordich anders geen cargasoen en hebben,naer ick verstaen
hebbe, dan candekins ende caricams, nieulijcx met het jacht Concordia
becomen ), salempurij sal U.E.E. gelieven een pack te senden, alsoo,
die hier hadde, meest vertiert sijn.

Loijang soude tegenwoordich wel connen vertiert worden, alsoo hier
nu geene en is, 5 a 6 picol doch tot sulcken prijs, als in mijne voor-
gaende gementioneert hebbe, oock wert seer gevraecht naer loott, dan
verstae, tselve costij oock dier is ende hier met een cleijntien uijtge-
sleten moet werden ende niet bij picols, tot 7 a 8 rl. tpicol. Soo U.EE.
goet vint, sult gelieven 3 a 4 picol te senden, in cleijne stucken is hier
bequaemste, alsoo hier soo geen gereetschap en hebben om te clieven,
sijdegordels of sabock tchinde van 8 a 9 asta lanck worden hier vercoft
tot 7 a 8 r. tst, alsoo oock sijde tape chinde tot 3 a 34 rl. tst. soo
UEE. van deselve versien waert ende U.EE. raetsaem vont, sult ge-
lieven te senden van elex 1 corge.

Ende alsoo UEE. is mentioneerende, dat in lange niet vele retour
van hier en is gesonden tegen tcappital, dat hier gesonden is geweest,
hetwelcke ick hope voortaen sal beteren ende alsoo ick vastelyck
meene, dat het contant, dat tegenwoordich bij tcomptoir blijft, tegen
de comste van tnaestcomende jacht sal gebenificeert wesen; alsoo
dEngelsen, naerdat vernemen can, gants geen contant en hebben ende
alle dage de principale van Landa verwachtende ben, dewelcke, naer
verstae, alle wel (meer als oijt te voren) van diamanten versien sijn
(ja groote), waertoe wennich contant niet veel en vermach, sal U.E.E.
gelieven, soo het contant lyden mach, ons van een goede somma te
provideeren ende al offschoon waer, dat dEngelsche geprovideert wor-
den (waertoe sij selfs geen moet en hebben, maer eer vreesen), met de
