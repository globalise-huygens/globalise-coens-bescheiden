14 Augustus 1620                      627

de onse in tvisiteeren besich waren, lieten dryven sonder seyl te mae-
cken, die allengskens naer den leger wal toe schockte ende ijegens den
avont begost het wt der zee te waeijen een dichte coelte, sulcx dat de
joncke tegens den wal geraeckte ende in stucken stiet, waerover die
van Loehoe begeeren, dat wy haer de jonck sullen betaelen, zynde
ondertussen niet weynich doende met fortificeeren, seggende opentlijck
wt, dat sij de wapenen yegens ons willen in de hant neemen. Dese
loeheesen ende cambellesen syn van nature de tweede bandaneesen,
welcker boser aert uyt vreese sich noch niet en heeft geopenbaert.

Op welcken ongefondeerden eysch haer liet weeten, dat van geene
meyninghe en was, haer eennen stuyver van de jonck te vergoeden,
dewyle de jonck yegens voorich gebruyck sonder ons te waerschouwen
was doorgegaen ende daernaer moetwillichlyck de jonck hebben laten
dryven sonder die eenichsints van de wal te houden, nietyegenstaende
haerluijden wel bewust was, dat sij op een leger wal waren ende de
wint recht uytter zee hadden te verwachten ende oversulcx niet anders
en konde concludeeren, off sij mosten met opsett en wille gedaen
hebben ende op hare dreygementen liet haer weten, wilden sy de
wapenen in de hant nemen, dat sy ons souden waerschouwen ende
beginnen, sy souden ons vinden, naderhant hebbe verstaen, dat haer
fortificeren wederom cesseerde, oock hebbe naderhant van haer niet
anders vernoomen. My dunct, dat ick hoore, dat by sommighe, die deser
mooren aert ende haere valscheyt niet en kennen, dit voorige lesende,
sullen oordeelen, dat men soo op het mes niet behoorde te spreecken
ende meerder siviliteyt gebruycken, doch U.E.E. is beter bekent, als
by ervarentheijt reden daervan connende geven, hoedaenich der
Mooren beleeftheijt is, alsoo de vrese onder haerluyden de cortoisie
baert ende als sij daer buyten syn, soo is de beleeftheyt wt.

Iek en twyffele niet, ofte de E. Heeren Meesters sullen dit jaer om-
mers gecontinueett hebben met eene goede macht te senden, in welcken
gevalle vollegens U,E.E. concept op thoochste noodich sal syn, dat het
stuck van Banda ernstelyck met belegeringhe by de hant genomen
werde, alsoo door langer wtstel, overmits de Portugijsen, die voor desen
soo lange als wij daer gehandelt hebben, geen acces en hebben gehadt,
die daer nu beginnen te nestelen, dewelcke door den smaeck van de
proffyte met menichten daer sullen getrocken werden, te meer wesende,
dat sij daer nu vry mogen handelen, t sedert welcker comste den
