15 APRIL 1620                       537

ondersaeten ende maecken al haer goederen prijs, als deselve al thuijs
gecoomen sijn ende meenen in salve te wesen, gelyck den Tommegon
Bouraxa omtrent veerthien joncken, de oulauballang twee gedaen
hebben, maer den Coninck Mattaram heeft er van den tommegons volck
verschreven, die van syn principaelste het hooft doen affsnyden, omdat
se eenige goederen van de joncke achter de hant gehouden hadde ende
niet voor den Coninck gebracht, soodat wijlieden meijnen, als het feijt
van de Gouverneur van Japara gedaen, de waerheyt voor den Coninck
comt, met hem niet wel gaen sall, soo wijlieden hooren, maer het moet
sijn tijt hebben, wanneer alle daech clachten coomen, dat de plaetsen
van de strant niet op en brengen. Wijlieden hebben verstaen van tvolck
van den Gouverneur van Japara, datter een schip hout voor Japara
ende daeromtrent, twelck nu wel een maent geduert heeft, seggende,
niet wetende, off d' onsse Japara wederom willen opscharpen ofte op
de joncken passen, die daer soude mogen comen. Seggende een van
ditto Gouverneurs princepaelste, dat Oulouballang wel paijs wilde
maecken, maer dat capiteijn moor niet wilde, want den Coninck oulau-
ballang belast hadde met d' onsse peijs te maecken, soo hij seyde. Wij-
lieden hebben voor desen geadvijseert, dat den Coninck Mattaram
hondertduijsent mannen vergaderde om naer Summedang ende Jaccatra
ende Bantam te trecken om dat daer in t nemen, maer hetselve is niet
gevolcht, maer daer syn vier duijsent mannen van de voornaemste crijs-
lieden van den Mattaram, genaemt Wong Smanagara), twelck al
ruijters syn, naer Jaccatra toe, om dat in te nemen ende de Hollanders
daer te vernestelen ende van Java te jaghen, soodat de E. Heer Gene-
rael gewaerschout belieft te wesen hem voor verraet te wachten, want
zij gaen hier al met verraderij omme. Wij lieden meijnen, dat van desen
aenslach den Tommegon Bouraxa van Kandael den autheur is om tfort
Jaccatra met verraderije te overrompelen, maer wij gevangenen hoopen,
dat de Lieve Godt gheven sal, den Ed. Heer Generael de voorschreven
helden, daer coomende, lustich de clop sal laeten geven ende dat se
van de Hollanders wat sullen weten te spreecken, want desen Matta-
rams volck meijnen datter haers gelijck te lande niet en sijn. Met ditto
vier duijsent persoonen zijn gheen groote edellieden mede, den Tom-
megon Bouraxa is hier in de stadt, pr. advijs. Wij arme gevangenen
hebben met Chelij Gonting geadviseert, dat UEd. met ditto Gonting
soude believen te pitchaeren om ons wt dese swaere gevanckenisse te
