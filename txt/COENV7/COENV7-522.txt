506                             24 FEBRUARI 1620

mach genaemt worden een tempeest der tempeesten, waijende uit den
westen, de stroom legen den wint ende was soo lange durende, want
begon op den Vrydach den 3e Jannewarij gedurich tot des Woensdachs
den Sen dito, maer des Sondachs ende den Sen dito waijdet soo ver-
bolgen, dat de see liep hemelshooch, gelijck thorens en hoge steyle
bergen en dattet wilde tegen malcanderen op, waerdoor genootsaect
waren om leven, schip ende goederen te salveren ons beste pant, de
grote mast, te kerven, hoewel al twee dagen te voren de grote stenge
al geschoten was, maer doordien den overloop, coebruch ), cabelruijm
vol water stonden, door welcke swaerte t' schip op backboortensyde in
onmacht was gaen leggen, de grove see over boort uijt- ende inlopende,
sijnde tvoorsz, schip genouchsaem met de zee gemeen, want hadden
over de 100 loot water in tschip, maer doen de grote mast met alle
het tuich over boort was, begon sich het schip wat te rechten, waerdoor
alle tvolck met den moet, door Godes gratie, vielen aen tpompen ende
balien ) ende spigatten met stoppen ende ontstoppen, als de zee daelde,
om weder een drooch schip te maken, maer hadden wij noch een soo
grove zee waters overgecregen, gelijck wij se veel gehadt hadden en
veel voor en achter het schip om sagen lopen, soude als een kegelsteen
gesoncken hebben ende alsoo tschip met dat overstallige water beladen
was, soo wasser van tvolck geweest, die gaten in den overloop hadden
ghehouwen sonder tot noch toe te weten, wie sulcx gedaen mach
hebben, waerdoor veel waters in truijm in ende door de last gelopen
was, doch ick meen, dat hetzelve het schip mede heeft helpen rechten
(andere menen, dat seer quaet ende qualijcken gedaen was), infin,
hadden soodanigen storm en holle zee, datter niemant in tschip en
was, jonck noch out, die de dagen sijns levens sulcken vreeselijcken
hollen water gesien heeft ende elckeen was verschrict van de see aen
te sien ende meen oock, dattet volck tselve niet lichtelijck vergeten
sullen ende doen tschip bynae syn water weder quijt was ende lens
hadden, doen lacht noch al seer diep geladen, want tschip conde qualijck
met de see rijsen en bleef noch al seer onder sijn mercken geladen door
alle twater, dat in truijm gelopen was, daer de last mede beswaert
bleef,

De vreselycken storm over sijnde, was voor ons goeden raet dier,
want ons roer was aen stucken, de spiegel wilde ons begeven ende
alle balcken, kovien) ende wat aen tschip was, wiert en was gaende,
