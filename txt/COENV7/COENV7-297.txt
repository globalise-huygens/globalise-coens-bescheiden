25 SEPTEMBER 1617                                    281

Banjermassin heeft de moorse coninghe een splinter in de voet geweest,
Macassaere conder haer wel een int ooch causeere, dat Godt gheve. Dit
syn de goede tijdinghe, die wij cortelinghe hier becommen hebben ende
ons materie gheven tpampier te becladden, de nieuwicheede, soo achte,
wt tvoore verhaelde ontstaen, is desen.

Alsoo in tschip den Arent een cleen cargasoen cleede wt onse armoede
gescheept hebben, op hoope tselffde in Tico ende Priaman getracken sal
sijn, waervan de factuijre hierneffens is gaende ende alsoo gereet was
tgoet aff te seynde, quam eenen weghen den Coninck, die seynde, voor
ende aleer den tol daeraff betaelt was a 10 per cento, alsoo de portugese
betalen, want tselffer de maniere hier was, daer hem op seyde van die
maniere off tjere niet te weten, noch noijt van gewaerschout was, dier-
halve gheen reeden hadde die aff te eyschen, interim met dese antwoort
naer de magt. ghinck, dede de schuijt met de cleede affdrijven, niet
weijnich bedocht over dese nieuwe vont. Wie twijffelt, ofte die is op
den tolck sijn aenbeelt gesmeet ende dat dien steen in onsen thuijn is
geworpen, den boode quaem haest weder, zeyde wt lasten van de magt.
dat sulcx een gebruyck in Jamby was, dierhalve den tol daervan preten-
deerde ende siende, dat daer bij profitteerde, vertoonde hem, hoe on-
gefondeert tselffde ons aff eyste, dat ick wel voelde, datter weer wan-
gheeste ter baen waeren, dat het den middel niet en was omme de Hol-
landers ghunste te vercrijghen ende haer langhe sochten sijn lant te
houden met meer andre reede, die den tijt voor brachte, maer twas
voor een doomans deur geclopt, alsoo den tolck in dese pledoje presi-
deerde, die mede Jambi(7), daer hem op diende, dat sulcken voor-
spraeck niet noodich en hadde, hadde de magt. iets te seggen, daeromme
was ic gecommen. De patientie soude den verstandeghen in sulcken
onredelycken bitcharinghe ontbreecken insonderheijt bij dusdanighe
buffels, nochtans in dese conyuncture hebbe de vlagge ingehaelt, alle
haer fondement was, het is chere Jambi ende daerbij wilden tvonnis
strijcken, mijn meynighe (seide ick) was niet sulcken chere Jambi te
volghen met soo veel reede, als hem immers conde vertoonen ende zoo
de magt. ons sulcx in tbeghin hadde geseijt, wij soude ons naer de
saecken gereguleert hebben, want ons te willen verbiede cleeden aff te
seynde, die hier ghans niet getrocken waere (die hier te laten verrotten
wist de magt. wel, dat alt onredelijck ende noijt gehoort was) was soo
veel ons gewelt te willen aendoen, soud naer eenighe bitcharinge belaste
