9 Jur1 1620                       621

tunes ben van opinie, soo haest hij sal versien wesen, aen tsuyteynde
van Madura op de wacht van de joncken te leggen, alsoo te beduchten
is, dat de Javannen ende misschien andere meer, wel schrupleusen
mochten wesen omme de Boqueronnes te passeren, alsoo nu eenighe
reysen ons vaertuych daer heeft geweest.

De scheepen den Arent, den Hont, t' Bergerboot, den Neptunes, die
UEE. geordonneert hadt hier te verdubbelen, hebben haer ten besten
mogel. met de cleijne middelen, die wy hier hadden, versien, daeren-
boven syn der noch bygecomen t' jacht Jortan ende t' jacht Amboijna,
daer hier op tarrivement dersellever schepen niet een plancke toe en
hadden. Als VEE, geraden vint hier altemets soo eenige scheepen be-
geert te laten verdubbelen, soo gelieve VEE, indachtich te sijn, dat
ons eenige Chineesen om hout te saegen gesonden werden nevens tim-
merluyden, spyckers van alderhande soorte, peck, teer, touwerck, seyl-
doeck ende eenighe anckers, alsoo dese reeden seer veel anckers con-
sumeeren, als VEE. bewust is.

Het Wapen van Amsterdam sal vry wat laet van hier gaen, overmits
noch versien moet wesen; oversulcx avijseere aen Sr. Melder met de
joncxken van de vrije burgers, die gelicentieert hebbe op haer versoeck
haer avantagie te mogen soecken met den gepermetteerden handel, dat
sy alles, soo slavinnen, hoorenbeesten, verckens, rijs, pady ende anders
maecke veerdich te hebben, alsoo synne ligdagen aldaer niet lang en
sullen mogen weesen.

Van gelycken aviseere bij desen aen de coopluijden op Gresij, dat
ditto Wapen tselve mede sal aendoen, alsoo halff in twyffel stelle, off
Balij oock soo veel sal uytleveren als wel voor desen voorgedragen is.
Ditto Melder is mij eysende gout, robijn ende cassies, dat aldaer, naer
syn schryvens, wel de courantste ende proffytelyckste waeren soude
wesen, daer ick achte, hij U.E.E. al over sal geaviseert hebben.

Hiervooren is vergeeten te vermaenen, dat de scheepen t' Berger-
boot enden den Neptunes hier op den eersten Junio wel gearriveert
sijn, te weten t' eene op Hitoe ende t andere op Cambelle, dat hier wel
halff voor een miraekel wert gehouden, alsoo der voor desen noyt
scheepen soo laet en sijn gecomen. De Morgensterre, die met haer van
Solor was gescheyden, hebben de voorsz. scheepen verlaten, overmits
hy door een travada syn stengen verlooren hadde, die hoope, noch
in de Molucas sal geraect sijn, dat Godt geve.
