25 SEPTEMBER 1617                    279

suleken tijdinghe waeren niet vreemdt in Jambi, want dickwils sijn der
100 scheepen en de fuste van de Portugese voor de revier ende in een
oghenblick waren se tsamme verdweenen, neen seijde de Coninck, daer
is een prauw van Cappn. Moor van ontrent Bantam gecommen, doen
voelde wel, van waer de wint quaem, ick seyde corts tydinghe wt Ban-
tam becomme hadde, maer van die brita ), en wisten niet, de francoise
soude Godt ende de Hollanders noch bidden omme wt Indie te geraken,
den tolck schudden sijn hooft ende meynde wat anders, soo seer hebben
se de Magt. hiervan versekert, dat tot dien fijne bij den cappn. moor
geordonneert heeft, dat 2 prauwe in U.E, quartiere soude seijnde om
eenich volck van Bantam ofte Jacatra te betrappe, tschijnt, haer daer-
aen geleghen is sulcx seker te weten. Deene prauw sal hem onthoude
ontrent Pontang ende dandre...

UE, gelieve, soo jemers eenige prauwe seijnt, tselffde gedachtich te
sijn; ditto prauwe sullen binnen 5 a 6 daghen vertrecken, tsyn mooren
die t' altoos met de stercxte houden, Dit was een van de principaelste
tydinge, met niet weijnich andre geacompagneert die aen een syde
sal laten, want se de vracht niet waerdich en sijn, ick en hebbe mijn
daghen gheen mooren gesien, die lichter van gelooff ende variabelder
in alle haer saecken zijn, als dese aertmollen, want op een ooghenblick
sijn se heet als vier ende t' andre weder cout als ijs. Dese sullen laten
omme weder op een 'ander nieuwtien te commen, tschynt, ofte den
andre gesproocken ofte gedaecht hadden.

Op 20 passado is hier een balo wt Pahang gearriveert, brenghen voor
tijdinghe, de magt. van Joohoor presentelycke in Bintan is, seer doende
met eenighe cleene prauwe toe te maecken, alsoo seker gehouden wert,
dat de magt. van Achin van meynge is eeneghe 200 cleene prauwe te
seijnde, ist doendelycken, omme den Jorit te betrappen, aengesien met
de groote niet heeft connen wtrechten, watter van worde wil, sal den
tyt leeren, met dese baele syn 2 Macassare mede ghecommen, die sulcke
travade ) leughens hebbe gebracht, dat se de tydinghe van de france
niet soo ongelyck en is, hoe het is, sij en hebben ons in tminste geen
voordeel gecauseert, maer wel (met de halve haribirou van de chinese,
dat noch niet doot gebloet en is) hinderlijcke geweest ende onse repu-
tatie voorwaer al wat te seer met haer tonghen gekrenckt, tsyn tydinge,
die by de magt. licht werden aengenomen ende noch veel meerder bij
den adel, want ider gelooft vruchlijcke, tghene hij gaere sach ofte
