17 Juri 1616                       151

alsoo te verhindere, datter geen rijs binne Mallacca mocht gebracht
werden: maer dat men se tsame tot Jambij, Palinban ofte Andregiri
soude doen commen ende die in sulcke weijgerich was, mocht men
(soo hij seyde) viandelyck tracteere, daer hem op diende, dat wel
sulckx onsen wil was, maer deselffde last ierst van U.E. moeste ver-
wachte, daer mede hebbe sulcx afgeslagen. Dese middel (onder cor-
rectie) dunckt mij niet onbillich te weesen niet omme het steunsel, dat
van syn galeyen soude hebbe, maer soude den rechten middel weesen,
daerdoor de viantschap van de Portugeese op hem haelen soude ende
genoechsaem vuyt syn lant bannen. U.E. hier inne iets resolveert, soude
niet quaet weesen in de missive die U.E. voor antwoort aen de Mat.
sent wat aff te roeren.

De Mat, seynt derwaerts 2 van de gevangene Javane, daervan UE.
in de voorgaende hebbe verhaelt. Ick hebbe den schipper belast, dat se
niet aen lant soude laeten gaen, voordat U.E. van tselvige verwittige,
Den brieff van den Coninck van Palimban gaet hierneffens,

Den stierman van tjacht de Halve Maen, die een cloeck jonckman
is, heeft op my begeert, dat aen U.E. syn saecke voort soude draegen
omme tot eenich avancement te geraecken, U.E. gelieve de goede hant
hieraen te houde, niet twyffelende ofte sal hem als een eerbaer jonck-
man quiten,

Den coopman Jhoor, Gilbert Balti hadde maer eenige handelinge
gehadt, twyffele niet, ofte sout soo wel geclaert als in Jhoor met dron-
cken drincken, heeft hem hier seer te buyten gegaen met droncken
drincken, alsmede met de mont daervan, hem vergeve hebbe door tus-
schenspreecken van beyde schippers ende omme dat UE. syn leve
mochte sien, seynde hierneffens die schrifte, die (wanneer in hectenis
was) mij was sendende, daerby U.E. (hoe wel onnodich) altes claer
can sien.

Hierneffens gaet eenen Chincesen brieff van eenige Chineese, die
alhier met een champan op 4 deser syn gecommen, seggen haer joncke,
daer van Bantam mede waere gecommen, (soude een van de joncken
wesen, soo verstaen, die tot Bantam hebbe geweest) hierontrent op een
clip is gebleven, syn 32 persoonen gecomen; van de reste, meyne, dat
met alle de reale, die se seggen veel hadde, gebleven syn.

Presentelycken hebbe verstaen vuyt een maleyo, die van Linga is
gecomme, dat de Mat. van Jhoor noch in Pahangh is ende dat aldaer
