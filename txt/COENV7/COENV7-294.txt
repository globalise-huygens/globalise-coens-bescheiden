278                                   25 SEPTEMBER 1617

stercxste aldaer regheerde, daer op diende, dat bekenne ick, laet het
van mijn reede ende wt tooch geschiede. De vrintschap is in effect
tsedert t aenhaele wat vermindert, insonderheijt de groote cominicatie
is eens deels affgestorve, dat voorwaer den olden niet te wijten en is,
maer wel eenen tolck ende andre onse vrinde voor t' ooch, daer den
Cappn. Moor nietteghenstaende alle vrintschap, eere ende wat voorder
van noodich heeft van doen, wel een van de principaelste aff is, want
sy ende den tolck hebben maer eene muts, d' een strijckt de proffijte
van de Chinese ende dander van de Portugese, soodat ment niet vremt
achten en moet, want huijlen met den wolff, men cant qualijck hebben,
soo ment gheerne hadde, den waghen gaet soo wel al krakende als
anders voort, laet maer de bakeleijer ), (daer in der waerheijt niet min
naer en verlanghe, als de Jode naer haer missias, want twit is daernae
schiete) aff comme, alles hoope, sal wel gaen.

In tnieuwe huijs begint plaets te comme ende de prauw, die U.E. ge-
lieft heeft te seynde, can mede wat berghen. Ick hebbe wat prolixer in
dit verhael geweest, alst wel betaemt, dat UE. gelieft texcuseere, want
syn genootsaeckt, alsoo de negotie (Godt betert) ons geen materie en
furneert, die in andere te vinden.

Wat voor vreemder tijdinge hier van Monsr. Francois) niet is
gegaen, can UE. qualijcken sonder becladde van veel pampiers ver-
haelen, alhoewel het maer pratiens en sijn (maer hier hinderlyck), can
niet naerlaeten UE. eenighe te verhaelen, onder andre wert hier geseijt,
dat soo haest de Francoise tot Bantam gearriveert waeren, den grooten
beest ons wt Bantam hadde doen vertrecken ende de loodgie aen de
supliante gegeven, die met soo veel schepen ende volck waeren gecomen,
dat, soo wij wt ndie niet en begheerde te vertrecken, sy ons de muts
soude versetten, ditto supliante hadden aen den grooten beest 200 teijl
gouts vereert, met beloffte van hem voor ons te beschermen, de magt.
dede my ontbiede, daer vont ick den tolck, die soo in syn schick was
ende soo wel tevreede ofte sijn siel op een cordewaghen lach ), seg-
ghende jeghens de magt. ick hadt voor dese wel geseijt, datter een natie
comme soude, die de Hollanders van hier soude helpen ende beelde
hem in, dat hij geprofiteert hadde, die verwondert was, can U.E. dencke
ende doen tfijnael van de magt. gehoort hadde, daer hij gheen audiensie
en gaff, beghost ick te lachen, segghende, dat ick meijnde, dat het wat
anders was, daer mij de magt. omme ontboode hadde, maer omme
