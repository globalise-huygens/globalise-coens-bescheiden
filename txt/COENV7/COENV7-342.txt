326                       4 Juni 1618

mogen trecken, want off den handel der vremdelingen een jaer eer off
(later affgeschaft wert, en can sooveele niet maecken (ten aensien
van de groote periculen, die wij ons daerdoor souden onderwerpen),
als men maer en leth, dat sij ons geen nagelen en ontvaeren, daer wel
scherpelijck op sal doen letten,

Den Neptunes, coemende van Java, heeft onder Bourro een Macas-
sarse joncke gerencontreert, die hij met sijn boot vervolcht heeft, doch
eer hij die begaen cost, soo was hij op de strant van Bourro, soodat
de Macassaren, naerdat sij hun een tijtlanck geweert hadden, over boort
sprongen ende swommen aen lant. De onse, in de joncke commende,
vonden daerinne een partije rijs ende ontrent 5 a 16 corges cleeden,
die sij mede naemmen, steeckende de joncke aen brant, hetwelcke UE.
in tbreede sal connen verstaen bij ofte door Sr. Pouwels Andriesz. ")
coopman op tvoorsz. schip, hetwelcke die van Loehoe door de gevluchte
Macassaren verstaen hebbende, soo sijn sij met alle man gewapender
hant voor de logie gecoomen, loopende als verwoede menschen, dreij-
gende de onse de logie aff te willen loopen, verbiedende daerenbooven
openbaerlijck op verbeurte van lijff ende goet, dat niemant soo stout
en soude weesen eenige vivres aen de onse te vercoopen, daerover
Kijmola Sabadijn ontbooden, die aldaer als stadthouder wegen den
Cooninck van Ternaten is ende ons zeer toegedaen, als voor deesen
veel maelen betoont heeft, die ons alsdoen seer perpleckst antwoorde,
dat hij wel wilde, dat wij al met lijff van tlant waeren, alsoo hij weij-
nich middel sach omme het volck te stillen, overmits sijn broeder
Quijmola Daija "") ons een seer groot viant was, die de inwoonderen
seer ijegens ons op rockende ende instigeerde, doch dat hij de orancaijs
soude beroepen omme met ons te spreecken, dan eygentlyck quamt daer
toe, dat hij begeerden restitutie van de cleeden, dat hun geweijgert
wiert, aengesien de Macassare onse vianden waren, daerop hij inbrocht,
dat die op hun rede ofte strant genoomen was ende dat sij daeromme
deselleve begeerden gerestitueert te hebben, off sij wisten waer sij
thalen souden, daer sij noch al bij persisteeren, dan hebben t'selleven
wigestelt tot de compste van den Heere Gennerael. Den voorsz. Quij-
mola Daija is ons hier hinderlijck ende berockent ons veel quats onder
de inwoonders aldaer; wij souden den voorsz. Daija wel tot onswaerts
soecken te trecken met eenige vereeringe, dan hij is soo onbeschaemt
ende daerbenevens insatiabel, dat het al verlooren costen soude weesen,
