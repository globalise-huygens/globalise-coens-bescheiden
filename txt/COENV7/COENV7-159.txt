17 Jurr 1616                           143

vol werckx ende tenwaere haer coninck (loopt geck), die ons assis-
teerde, wij soude geen volck weesen, want die wy hielden voor ons
hooft, was maer een orankaj, dat voorwaer qualyck te lyden en noch
min te verdragen is, dat soo verachtelycken van syn princelycke Excie,
syn spreckende. Doen haer vuyterste best ende lange gedaen hebbe
om een ider wys te maecken, dat geen Coninck en hebben. Ick gelooff,
dat tselffde de buffels (conde se maer sprecken) mede wys maecken
soude ende al wat sweere, is by haren Coninck. Ick en can mij dickwils
niet genoech verwondere, siende de ongemeete sotte hoverdie van dese
steerte, steunende op soo een swack riet, dat apparant is haer niet
alleen en sal begeven, maer moegelijck door de hant steecken. Dan
met alle syn welspreckentheyt en opgeblase sotticheyt heeft soo veel
niet connen te weege brengen ofte vuytrichte, ons in talderminste hin-
derlyck is ofte can weesen. Niettegenstande alle dese crackeele syn
by den Coninck nochtans in veel meer achtbaerheyt, als sy syn. Ick
geloove, dat wel soo veel vuyt vrees als vuyt liefde is.

Op 12 deser ben in compe. van den Cappen. Moor, die mij quansuys
wt syn selve by den Coninck, dan ick wist te voore wel, dat hem de
coninck sulckx belast hadde, alsoo de Mat, heel becommert was vuyt
oorsaecke voorsz. dat eenige packen hadde gescheept ende weet wel
van goeder handt, dat, doen sulcx verstont, soude geseyt hebbe, laet hem
niet vertrecken, maer geeft hem goede woorden, want ick weet wel,
soo de Hollanders vertrecken, dat noch Chineese, Maleyse ofte Javaense
joncken hier sullen commen tensy met haer belieffe. Naerdat bij hun
eenige tyt geseten hadde, seyde, ick ben heel beschaemt bij den
Coninck van Palimban, vermidts de Hollanders syn ambassadeur aen-
gehoude hebben ende daermede niet te vreede synde, hebben eenige
hoenders, arack ende andere cleynicheyt, die voor de handt vonde,
genomen, daer hem op diende, dat de Magt. van de saecke qualycken
was geinformeert geweest alsmede van veel andere dinghen, die hem
aengedient waeren, dat alle valselycken was geloogen, derhalve be-
hoorde sulcke valse raporteurs geen gehoor te geven, want vuyt dier-
gelicke dinghen soude connen ontstaen, die de Mat. (tot syn groot
nadeel) qualicken ofte te laet soude connen remedieren, want seeker-
lyck wiste, dat eenige ongeruste geeste valse raporten gedaen hebben,
die niet en strecken als omme de Mat. syn ryck over thooft te haelen
en over hoop te leggen: derhalve conde niet naerlaeten de Mat. te
