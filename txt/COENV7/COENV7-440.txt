424                     21 Junr 1619

dienstich in Bengale, met 8 ofte 10 bhaar sappon. Den cappiteyn, die
met alle syn volck aen lant lach, is over lant in Palliacatta gecomen,
versoeckende syn schip ende goet weder te hebben, seggende, den
Coninck van Coutchyn tegens ons noyt geen vyantschap gethoont, maer
altyt syn lant voor ons opgehouden heeft ende dat de Portugeesen wel
tegen syn danck ende met gewelt in syn lant sitten, oock dat op neutrale
plaetse geset lach, derhalven versoeckende ootmoedichlyc syn goet ende
schip weder wt vrintschap om niet genootsaeckt te syn by den Coninck
van Golckonda, die hem cauwel verleent hadde, hetselffde te versoecken
ende alsoo het weynich te beduyden was, datter in is gevonden ende
het schip ons niet dienstich, hebben goetgevonden om een conincx hert
(die wy tavont off mergen noch soude mogen van doen hebben) niet te
breecken, als oock om in geen moyte te vallen, want den Coninck van
Golconda niet soude willen lyden, dat men syn reede beschadict, te
meer ons firman door hem verleent, tselffde is medebrengende, met den
cappiteyn te accorderen, hem het schip ende sulcx daerin bevonden
hadde, hem weder te geven ende alsoo het volck, tgeene sy gerooft
hadden, alreede verteert hadden, dat hy tselffde moeste verliesen, waer-
mede tevreden is geweest om in geen voorder moyten te vallen. Den
coninck van Cotchyn, verstaen hebbende, dat syn schip weder hadden
gelargeert, heeft ons daerover een ambassadeur gesonden met brieven,
ons bedanckende van de vrintschap ende soo hem van doen hadden off
in syn lant begeerde te comen, dat hem altyt willecom souden wesen
ende dat anders niet en soecke als onse vrintschap, met hope dat wy
hem deen off dandertyt sullen assisteeren om de Portugeesen, die hem
alle gewelt aendoen, wt syn lant te helpen dryven.

UE. hadde aen ons geadviseert, dat men het kint van Martin Valck,
dat in Palliacatten is, iets soude toeleggen, maer tot noch toe niet ver-
nomen, hoeveel UE. daer op syn reecken. heeft laeten stellen, hier is
oock een kint voor den dach gecomen, daervan de vader is Jaecques
Lafebure, heeft hier aen syn vrinden wel belast daer de oogen wat op te
houden, maer niet geordonneert daertoe voor syn reeckeninge wat te
geven, dat voorwaer seer qualyck gedaen is, want geen reden syn, de
Compa. met de kinderen sullen belast worden, daer de vaders middelen
hebben, derhalven, soo daer noch is, gelieft op syn reeckeninge te doen
stellen, sooveel als UE. sal goet duncken tot onderhout van tkint, ten
