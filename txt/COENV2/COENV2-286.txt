AEN CORNELIS COMANS, 3 Aug. 1617.              265

De tweede joncke die U. E. versproocken heeft ende seyt vrye lieden ge-
weest te sijn was, soo ick versta, met onvrye goederen geladen, te weten met
sappong die deselvige Portugiesen van d’ andre joncke toequam. Daer waren
oock twee Portugiesen in verborgen. De Chinesen sijn door hun bevracht ge-
weest, omme met de last na Mallacca te varen, ende heeft Intche Mouda van
Jacop van der Marct tot Japara eene missive aen Soury op Jambi gevordert ge-
hadt onder pretext alsoff de Chinesen na Jamby souden varen, daertoe by
Carpentier ende van der Marct (nict beter wetende) 500 pepersacken mede
gescheept sijn geweest; derhalven dient U. E. naer dese andre joncken wat
nauwer te doen ondersoecken, opdat alsoo niet meer geabuyseert en worde.

Wy verstaen dat in Japara diverse joncken rijs sijn ladende, daermede voor
hebben naer Mallacca te seylen. Soo U. E. eenige bejegene alsoock andre van
Teheribon sal sijn beste doen omme deselvige met dreygementen van Mal-
lacca te weren, sonder hun nochtans in 't gaen noch keeren te beschadigen
noch toestaen dat beschadicht worden, ten ware daerinne onvrye goederen off
persoonen worden bevonden, off dat anders tot nadeel van de Compagnie iets
attenteerden. In 't visiteren van vrye lieden dient U. E. scherp regart te doen
nemen dat de lieden geen overlast worde gedaen noch oock geen occasie
worde gegeven omme iets tegen d' onsen te attenteeren.

Het sal goet wesen, den handel in Ticco becomende, dat U. E. een van de
twee schepen metten eersten vandaer met advys herwarts sende ende dat
met alsuleken peper als becomen can, mits 't Westelijck mouson houdende
tot invorderinge van de resterende peper.

Alsoo ons tot de volle last van ’t jacht d' Oraugeboom ontrent 2000 sacken
peper comt te gebreecken, sullen wj daerna tot September moeten vertoeven
omme 't complement van 't nieuwe gewas te becomen. Het gewas sal heel
groot wesen ende na geseyt wort ontrent 120.000 sacken peper opbrengen,
dan evenwel is d' apparentie dat den peper diere wesen sal, ten ware dat ons
't gelt gebraecke. Tegenwoordelijck hebben weynich dan goede hoope van
ontset. Op voorcoop wert den peper tot Bantam door eenige Chinesen ende
Javanen tegen 24 ende 2 reael de sack gecocht, menende alsulcke coopers,
deselvige weder als voor desen rysen sal. Soo Godt geeft dat van Jambi, Pat-
tana ende Ticco goede quantiteyt peper becomen mogen, sal 't wel comen
ende veel uut haer gissinge gaen.

In de Mollucquen hebben de Spangiaerden uutgestroyt dat uut Portugael
in Goa geariveert wesen soude Don Louys Fayarde (die) wederomme eenige
nieuwe gallioens heeft doen maecken in plaets van degene die door den ad-
mirael Verhagen voor Mallacca verslagen sijn, van meninge wesende omme
ons met een groote vloote te assalteren. Watter van is sal den tijt leeren.

In Jaccatra adi 3 Augustus anno 1617.

wen ar ggn ene EE. eere oe omme nent GE.

a

een emme OE en nnen.

mmm NE "nn ee
