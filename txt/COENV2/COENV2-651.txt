630                      JAMBI, 23 Dec. 1619.

meer sy meenen ons met de peper te verdueren, dewelck wy hopen met
Godes hulpe voor te comen.

In Palimbangh hebben ordre gegeven dat men daer alderley houtwerk,
balcken, groote, lange, dicke plancken, swalpen ende ordinarie plancken ver-
gadere, omme die ter gelegener tijt vandaer te doen halen ende tot Jacatra
te laten brengen. Derhalven eenighe schepen ongeladen van Jambi herwaerts
keerende, sat U.E. ordre geven datse Palimbangh aendoen, ende sooveel
houtwerck laden als voeren connen, mits eenich gelt tot betalinghe van 'tsel-
vighe medegevende, wel te verstaen soo het gelt van de pepercoop gemist
can worden, maer anders niet.

Het jacht d' Orangeboom sijn met groote devotie geladen vol peper ver-
wachtende. Is hy vandaer noch niet gedepesscheert, maeckt dat het metten
aldereersten geschiede, opdat neffens de schepen Dordrecht ende West-

Vrieslandt naer â€™t vaderlant keeren mach.

Voor d' Engelsen behoeft gylieden aldaer niet te duchten, sy en sullen
vooreerst ontrent Jambi in de Straet Palimbangh niet comen, want met 10
schepen op een advantagie na de Custe van Coromandel geloopen sijn, omme
vandaer weder in Ticco by den anderen te vergaderen ende ons hier te be-
soecken. Seven van haer schepen hebben wy, Godt sy loff, alreede becomen,
een in de Straet Sunda, 2 voor Patana, 4 voor Ticco. Haer resterende macht
sijn hier verwachtende, ende sullen oock aentasten soo haest die bejegenen
connen, ende alsoo niet seecker connen weten wat sy in Ticco resolveren
sullen, sal U. E. onderstaen of yemant van 'tlandt aldaer secretelijck bewegen
can, omme overlant met een brieff aen iemant van d' onsein Ticco oft Priaman
te gaen ende weder antwoort aen U.E. te brengen. Doet hiertoe neersticheyt
ende spaert geen oncosten. Imant becomende, adviseert dan aen Abraham de
Rasiere dat hij U. E. datelijck alle gelegentheyt van d' Engelse vlote advisere,
hoe sterck sy daer sijn, wat voorhebben, werwaerts geseylt sijn endeal 't gene
vernemen can, den bode belastende dat hy op 't alderspoedichste overloope,
ende soo hy U.E. in corten tijt bescheet brenght, mocht hem dan wel een
goet oft groot stuck gelts geven. Laet den bode, noch niemant anders, niet
weten waeromme U.E. na Ticco ende Priaman sendt, depescheert de man
secretelijck ende belast hem voor te comen dat de brieff in geen vreemde
handen geraecke, ende soo haest U. E. bescheet van Ticco oft Priaman be-
compt, sent het datelijck met expresse na Jacatra, opdat ons na den eysch
van saecken mogen reguleeren.

In 'tschip Dordrecht, adi 23 December anno 1619, leggende voor Bantam.
