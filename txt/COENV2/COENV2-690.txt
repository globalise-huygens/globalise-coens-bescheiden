JAMBi, 19 MAART 1620.                  669

Palinbang geconvoyeert ende van daer met eenich volck herwaerts gestiert
worden.

Niet dan al te lichtvaerdich isser met de lichting van Tymen Michielsz. toe-
gegaen. Syne lichters hebben haer oock niet gerust ende buyten moeyten
connen houden, weynich denckende van wat consequentie off inportantie het
was 't versoeck van die van Andrigiery t'accorderen ende sonder last alsulcken
authoriteyt te gebruycken. In den brieff, door van der Eyck geschreven, sien
wy hoe onbedachtelijck hy hem (menende wel te doen) misgaen is in die van
Andrigiery te verwyten, dat sy van meninghe souden geweest sijn haer met
hulpe van de Portuguesen meester te maecken van de goederen van Vasson
gebercht, welck een groote faute is, want diergelijcke attenten in sulcke con-
joncture niet behooren gereprocheert te worden. 't Is genoech, dat wy 't weten.
Om in alles ten goede te versien, vinden wy geraden ons volck en goederen
van Andrigiery te lichten ende den handel aldaer na gelegentheyt met jachten
te laten doen sonder continueelijck volck aen lant te houden. Ter gelegener
tijt sal U. E. een van de jachten met onse missiven derwaerts senden, opdat
van der Eyck sich met sijn geselschap volgens onse ordre tot Jamby transpor-
tere ende, als U. E. aldaer bequaeme jachten hebben sal en derven can, sult
dan denselven met een cargasoen tot opcoop van peper nodich derrewaerts
senden.

Ten besluyt en overvloet sy U. E. andermael ten hoochsten gerecomman-
deert soo grooten quantiteyt peper op te copen ende herrewaerts senden,
als doenlijcken is, want die hoogh nodich van doen hebben, vermits geensints
van meninge sijn ons recht en prerogratijff aen die van Bantham om haeren
peper te cederen.

Dese fregatten hebben wy ordre medegegeven soo onderwech den Dolphijn
met eenige Chyneesse joncken rescontreren, dat de Dolphijn met een van de
fregatten weder na Jamby keere ende de joncken met het ander fregat off
eenich volck herrewaerts werden gesonden. Soo den Dolplhijn daer compt, sal
U. E. 't selvige schip vol peper laden, off by gebreck na Palinbang senden
met eenich gelt ende goederen, om aldaer vol hout geladen te worden ende
voorts herrewaerts te comen.

Aen Tchily Japan sal U. E. onse groetenisse doen ende denselven aen root
laecken off andersints vereeren de waerdye van ontrent 50 reaelen. By dese
gaen seeckere brieven door die van syne joncke geschreven.

In 't fort Jacatra, adi 19 Maert anno 1620.
