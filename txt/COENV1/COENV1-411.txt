384                                29 SEPT. 1618.

lijf scheen te springen, waerover ick seer verwondert sijnde, mijn geselschap
vraechde, wat sulcx mocht bedieden.

Aldus sijn wy elck met de sijnne (sonder datter andre notabile redenen
tusschen ons passeerde) na Jaccatra gevaeren ende des middachs aldaer wel
aengecomen, als wanneer Gabang datelijck by den coninck van Jaccatra ge-
vaeren is.

Onder pretext, off waerachtich waere dat wy voor souden mogen hebben
pangoran Gabang coninck van Jaccatra te maecken, isser desen dach een
groote menichte van volck hier en daer met haer piecken byeen vergadert.
Veel vrouwen sijnder oock uut de stadt met haer bagagie in ’tlandt gevlucht,
sonder dat wy (van alle de bedenckinge, die ons voorquamen) iet seeckers be-
sluyten off vernemen costen, want wie soude oyt gedacht hebben, dat de
coninck van Jaccatra (die ons altoos de grootste vrientschap van de werelt be-
toont heeft) verraden ende vermoorden soude Pangoran Gabang heeft de ge-
heele dach doorgebracht met de visite van den coninck van Jaccatra ende
sijnne andre vrienden, off veeleer met beraetslagen van haer moordadich voor-
nemen, ende is des avonts met donckere nacht voor onse poorte gecomen
(even alsoff geen andre tijt gehadt hadde) soo wy gereet waeren, om naer ’t
gebeth te gaen. De compste van Gabang te sulcken tijde verstaende, ben ick
daerover verwondert ende gealtereert geworden; hebbe belast, dat men in
der haeste met het gebet voortvaeren ende datelijck alle de soldaten op de
galdereye van 't nieuwe huys met brandende lonten in de wapenen stellen
soude en daer niemant op laeten, mits dat interim pangoran Gabang voor de
poorte getreyneert wierd, tot dat alles claer was. Dese ordre is by den opper-
coopman Carpentier wel bestelt, ende is pangoran Gabang met de broeder
van den coninck van Jaccatra ende veel andre orangkays van Jaccatra in ons
huys by ons gecomen, meer dan 500 mannen stercy wesende, ende daeren-
boven was het van buyten rontsomme onse huysen mede vol volck.

Met fackels en tortsen hebben wy pangoran Gabang onse wooninge ge-
toont. Op de plaetse ende in ons oudt huys hadden ons ende ons meeste
onbedacht volck met voeten wel doot connen loopen, dan alsoo de voorsz. sol-
daten, ontrent 40 a 50 stercq wesende, op de nieuwe galdereye (daer niet over-
vallen costen worden) in de waepenen stonden, sijn wy ende U. E. rijcke mid-
delen daerdoor (naest Godt) behouden geworden, alsoo niet mogelijck was
dat de verraders tot haer disseyn geraecken costen, want soo my ende andre
schoon vermoort hadden, soud het haer veel meer bloet gecost hebben, son-
der dat van de huysen meester hadden connen worden, 't welck mede secr
wel geconsidereert hebben. Pangoran Gabang met sijn geselschap, de goede
voorsichticheyt siende, sijn met soo geveynsde vrientlijcken gelact vertrocken
als gecomen waeren, ende hebben wy Gabang oock een goede verceringe
