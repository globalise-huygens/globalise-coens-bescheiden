21.
Varia.

10 Nov. 1614.                      89

noodich van doene hebben. De heeren gelieven deselve te laten examineren,
ende ons, soo ’tnyet gedaen en is, daervan te versien.

Aengaende de generale bestieringe, soo ten oorloge, negotie als politicque
regieringe, daer dient in alle manieren gemaect een sterckte als mede eenen
nieuwe colonie van alle ambachten, ende gehouden geplant tot preservatie
van 'thooftcapitael eenen generalen rende-vous ende residentie van den E.
heer gouverneur-generael, opdat van daer alles ten rechten mach werden ge-
dirigeert. Ick en soude om diverse redenen nyet goet achten, dat hem zijn E.
onthiele in de Molucques, Amboina off Banda. My dunct, onder correctie
geseyt, dat daertoe geen gelegener plaetse sy, als de comodieuste (gelijck
vooren geseyt hebbe) omtrent dese stract Sunda gelegen, want hier alle de
schepen moeten comen ende wederomme affvaren. Van hier can oock in alles
gedisponneert werden, hetwelcke op geen ander plaetse alsoo can geschieden.
Maer U.E. dient den E. gouverneur-generael van alsulcke stoffe te versien,
dat onder de raden by hem kennisse van alle faculteyten sy, ende daerenboven
noch alsulcke capable persoonen, die capabel mogen wesen omme Syne E.
ende raets arresten, ordonnantie ende wille te executteren, opdat den E. gou-
verneur-generael nyet genootsaeckt worde, selfs in persoone te gaen off de
raden van Indien hier en daer te verdeylen, want soo lange sulcx geschieden
moet en sal 'tnyet ordentelijcken toegaen. Het schijnt wel, dat het voor de
hant profijt sy, als een man veele officien bedient, maer in dese importante
saken, die hier voorvallen, achte ick, dat grootelijcx overstier is. Nae de groot-
heyt van den staet, moeten daer officieren ende de ampten verdeylt sijn.
Omme voor die prolixiteyt te schouwen, soo en sullen nyet voorder van de
generalite handelen, maer wederomme keeren ter particuliere occureringhe.

Voor de 6 ysere gotelingen verleden jaer (in somma van 12 stucken) van
d’ Engelsen gecocht, ende den pangoran off coninck van Bantam door gewel
digen drang weder vercocht, hebben wy van ditto pangoran ontfangen con-
tante betalinge van die, namelijcken 1800 realen, dat is a 10 realen het picol,
alsoo 18.000 picol waren wegende. Voorsz. pangoran heeft ons eerst doen vra-
gen, off van ditto stucken van d' Engelsen tot alsulcken pryse hadden gecocht,
want seyde hy, ick en wil nyet meer dan ghy betalen, ende soo ick kan ver-
staen dat ghyluyden de stucken minder coopt ende betaelt, ick sal U ’t gelt
dobbel doen restitueren. Hierop hebben geantwoort, alsdat door U. E. aen
den Engelse compagnie in ngelant 17 stucken diergelijcke wederomme sou-
den werden gerestitueert; soo 't hem beliefde, hyy mocht ons mede diergelycke
stucken leveren off die ten pryse voorsz. betalen. Derhalve, soo 't nyet geschiet
en is, sal nyet quaet zijn, U. E. voorsz. stucken wederom in Londen doet leve-
ren ende met geen gelt betalen, opdat d' Engelsen alhier aen den pangoran
