6 SEPT. 1622.                                 725

Om den vyandt den Chineessen handel te beletten ende die te vercrygen,
hebben voor dese geseyt dat Maccau vermeestert off een andere plaetse op
de Custe van China begreepen dient. Vermits de twaelff schepen die eerst
vertrocken zijn niet dan met ontrent 1000 blancke koppen versien, ende als-
doen onseecker waeren wanneer d’ andere schepen by haer comen souden,
ende om verscheyde andere respecten meer die in onse instructie gemelt off
bespeurt connen worden, hebben niet goet connen vinden precise ordre
mede te geven om Maccau aen te tasten, maer sulcx ter dispositie ende goet-
vindinge van den commandeur ende raet gelaten, niettegenstaende verseec-
kert waren dat Maccau niet wel versterct ende met geen garnesoen versien
zy. 't Is ons leet dat op de behoorlijcke tijt geen meerder macht van volck
byeen hebben connen brengen, dat geen resolut ordre hebben mogen geven,
maer vooral dat soo royalen tocht persoonlijck met behoorlijcke macht niet
hebben mogen doen. Meerder schepen waeren daertoe niet noodich, maer
een goet getal geexperimenteerde soldaten.

't Sy dat Maccau becomen off niet, in allen gevalle hebben belast dat d'onse
in de Piscadores (soo geen bequamer plaetse vinden) een fort ende rendevouz
maecken, alsoo dese plaetse beter gelegen houden dan Maccau. Voorder heb-
ben bevolen dat een vloot schepen ontrent Maccau ende Canton, ende een
andere ontrent de Piscadores ende Chincheu gehouden worde.

De wetten ende manieren van China verstaen wy soo te wesen, dat niet
alleene geen handel door vrientlijck versoeck vercrygen sullen, maer datter
geen middel noch raedt is om met vrienschap gehoor te becomen ende ons
versoeck de grooten condt te doen. Hierover hebben d' onse bevolen, om
geen meer tijt te verliesen soo datelijck geen gehoor, gerieff noch handel be-
comen, dat de Chinesen sonder vertoeven overal met gewelt aentasten. Dit
sal soo lange gecontinueert moeten worden, totdat de tyydinge van handt tot
handt in ’t hoff tot by den coninck van China come ende dat van daer na de
zeecant gesonden worde omme te vernemen watter te doen is, wie wy zijn
ende wat begeeren. Dit is den eenigen middel, daer is geen andere, noch
niemant te vinden die van onsentwegen eenich rapport off versoeck soud
durven doen. Als wy een vaste plaetse begrepen hebben ende de Chinesen
den handel beletten, sal daer ondertusschen, na wy verstaen, geen volck ge-
breecken die met ons, 't zy met off sonder kennisse van de mandorijns, comen
handelen, alsoo de provintie van Chincheu den handel noch de zee niet der-
ven can, vermits haer onderhout over zee moeten haelen.

Om de stapel van den handel tot Batavia te becomen, de Compagnie van
veel lasten ende swaricheeden te ontlasten, als andere respecten meer, hebben
geordonneert dat d' onse op de custe van China houdende, niet toestaen zul-
len dat eenige Chineese joncken elders dan na Batavia met haeren pas vaeren.

DE en
